
Tema 1 (Operarea cu fişiere, evaluarea dimensiunii acestora)
------------------------------------------------------------

Scrieți un program prin care să determinați dimensiunea în octeți şi în perechi de octeți pentru fiecare
fişier din corpusul celor 12 descris în subsecțiunea de semnale utilizat. Comparați dimensiunea în octeți
obținută cu cea afişată de exploratorul de fişiere (Windows Explorer, Norton Commander, etc.). Completați
apoi programul cu un set de instrucțiuni care să măsoare numărul de biți ai fiecărui fişier. Se potriveşte
raportul dintre acest număr şi cifra 8 cu cel de octeți? Argumentați riguros răspunsul.

Tema 2 (Histograme)
-------------------


Scrieți un program prin care să citiți datele din fiecare fişier al corpusului sub formă de simboli reprezentați
întâi pe 8 biți, apoi pe 16 biți. După citire, evaluați şi afişați cele două histograme ale datelor fiecărui fişier.
(Histograma se calculează prin detectarea numărului de apariții ale unui simbol. Dacă simbolul este
reprezentat pe 8 biți, atunci alfabetul conține cel mult 256 de simboli distincți. Lungimea setului de date
fiind, de regulă, mai mare, este clar că unii dintre ei (dacă nu toți) sunt obligați să se repete. Un fenomen
similar are loc şi în cazul simbolilor reprezentați pe 16 biți, numai că, aici, frecvența de apariție a simbolilor
este mai mică.) Observați cu atenție aceste 24 de histograme şi indicați 3 dintre ele care par apropiate de
distribuția gaussiană. Care credeți că este explicația pentru acest tip de distribuție? Există vreo histogramă
care sugerează că datele sunt distribuite uniform? Dacă da, pentru care seturi de date? De ce credeți că
acestea sunt distribuite cavsi‐uniform? Argumentați răspunsurile în manieră riguroasă.

Tema 3 (Entropii, redundanțe)
-----------------------------

Utilizând programul de la tema anterioară, scrieți un nou program care evaluează şi trasează grafic
entropiile informatice ale simbolilor fiecărui set de date. Pe fiecare pereche de grafice (simboli de 8 biți şi
simboli de 16 biți), indicați redundanța setului corespunzător de date. Efectuați o comparație între cele 24
de seturi de date privind redundanța. Enumerați seturile de date în ordinea descrescătoare a
compresibilității. (Teoretic, cele mai compresibile sunt şi cele mai redundante.)
